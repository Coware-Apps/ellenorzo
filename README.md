# A projekt vége
Azt követően, hogy a KRÉTA elküldte a Play áruháznak a DMCA (Digital Millenium Copyright Act), amerikai szerzői jogra hivatkozó kérelmét, az áruházból az alkalmazás el lett távolítva. Sajnos minden fél többszöri megkeresése után sem tudtuk ezt a problémát megoldani, így az Androidos platformon csak harmadik féltől származó alkalmazásként élhetett volna tovább a projekt, ami sokban nehezítette volna a terjesztést és ezzel csökkent a célközönség mérete. Ezen kívül több problémába is ütköztünk, például a Firebase több BaaS szolgáltatásához így már nem fértünk hozzá megfelelő módon.

Az App Store egy beszélgetést sürgetett az Arisztokréta fejlesztői és a KRÉTA között és hangsúlyozta, hogy a felmerült problémát (alkalmazás eltávolítása az áruházból) mi ketten oldjuk meg. Több oda-vissza beszélgetés után egyértelművé vált, hogy a KRÉTA fejlesztők semmilyen szempontból nem toleránsak a nem hivatalos kliensek felé, és hangsúlyozták a potenciális jogi következményeit annak, ha nem kerül le az alkalmazás az áruházból. 

Ezzel párhuzamosan a KRÉTA két új alkalmazást publikált az eredeti KRÉTA helyett mindkét platformon (KRÉTA Tanulóknak és KRÉTA Tanároknak). Ezek az alkalmazások több szempontból jobbak, mint az eredeti és sok funkciót kölcsönöztek ennek és más alternatív kliensek eszköztáraiból (ha más nem is, legalább ennyi haszna mindenképpen volt a sok belefektetett energiának). 

Ezt követően a KRÉTA új API frissítéseket vezetett be, így az Arisztokréta naplónak egyre több funkcióját kellett volna ezekhez igazítani. Ezen kívül a középiskolai tanulmányaim befejeztével már könnyű hozzáférésem sem volt az új rendszerhez illetve kikerültem a mindennapi felhasználók köréből.

A fentiek voltak a fő okai annak, hogy az Arisztokréta napló fejlesztését abbahagytam. Ezúton szeretnék elnézést kérni a közösség minden aktív tagjától, hogy ilyen későn foglalom össze a projekt zárásának körülményeit. 

Szeretném megemlíteni a Filc Napló fejlesztőit, akikkel az egyesített erőnk és a közös munkánk a projekt vége felé sokat segített a közösség és a KRÉTA felé irányuló kommunikációban. Ezt nagyon köszönöm nektek.

És végül rengeteg köszönettel tartozok azoknak, akik letöltötték az alkalmazást bármelyik platformra, akik véleményt írtak az alkalmazás áruházakban, akik e-mailben, Discordon, vagy bármilyen más helyen adtak visszajelzést a projekttel kapcsolatban. Köszönöm azoknak is, akik a fejlesztést közvetlenül Github-on segítették Issue-k nyitásával és aktívan válaszoltak a kérdéseimre az aktuális hibákkal kapcsolatban. Köszönöm, hogy ilyen sokan voltatok az App Store-ban és a Google Play-en is tesztelők között, hogy elviseltétek az itt-ott hibás működést azért, hogy az alkalmazás gyorsabban fejlődhessen.

Az alkalmazásról nagyon kevés statisztika maradt meg, de a legfontosabb talán az alábbi. Még egyszer köszönöm szépen mind a két platformon összesen 27 000 embernek, aki az Arisztokrétát választotta az évek során!

<img width="671" alt="analytics" src="https://github.com/Coware-Apps/ellenorzo/assets/45139741/1e9832b4-86cd-4050-8603-0c5bca21e6f3">

A projekt az én részemről véget ért, de a forráskód továbbra is nyílt marad és a publikált verziók sem fognak eltűnni. Ammennyiben bárki érez motivációt, vagy akár ihletet merítene belőle egy másik projekthez, ilyen formában rendelkezésére fog állni az Arisztokréta. 

Remélem viszontlátjuk egymást a következő projektben,

\- a fejlesztő

![repo](https://github.com/Coware-Apps/ellenorzo/assets/45139741/09956444-73d4-4bb7-8b38-14227425b24d)
